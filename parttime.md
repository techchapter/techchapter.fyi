# Deltidsansatte og timelønnede

Arbejdstiden planlægges i samarbejde med den nærmeste leder i overensstemmelse med ansættelseskontrakten. Det tilstræbes, at medarbejderen har faste ugentlige arbejdsdage for at sikre stabilitet og forudsigelighed i planlægningen. Hvis der ønskes ændringer til de faste arbejdsdage – eller hvis medarbejderen ikke har faste arbejdsdage – skal forslag til arbejdstid for den kommende uge meddeles i god tid og som udgangspunkt senest fredag i den foregående uge.

Funktionærer har ret til løn under sygdom. For timelønnede beregnes løn under sygdom på baggrund af den gennemsnitlige ugentlige arbejdstid i de foregående tre måneder. Løn under sygdom kan dog ikke overstige det ugentlige timetal, der er angivet i ansættelseskontrakten. Der udbetales kun sygeløn for timer, der var planlagt og meddelt rettidigt i henhold til ovenstående planlægningsfrist.

For deltidsansatte med fast arbejdstid nedsættes den aftalte arbejdstid med 20 % for hver helligdag i den pågældende uge. Hvis der eksempelvis er to helligdage i samme uge, nedsættes arbejdstiden med 40 %. En medarbejder med en gennemsnitlig arbejdstid på 30 timer pr. uge vil således i en uge med to helligdage skulle arbejde 18 timer (30 timer minus 40 %). Timelønnede medarbejdere modtager ikke særskilt kompensation for helligdage.

I løbet af året afholder virksomheden forskellige arrangementer, som typisk kombinerer et fagligt program med sociale aktiviteter og fælles middag. Den faglige del regnes altid som almindelig arbejdstid. Deltagelse i den sociale del er frivillig for timelønnede medarbejdere og afregnes med 50 % af den sædvanlige timeløn. Middagen honoreres ikke for timelønnede, og for deltidsansatte medregnes den ikke som en del af den almindelige arbejdstid.
